Na **saboru u Cetinu** pokraj Slunja na <u>prvi dan 1527. godine</u> hrvatski su plemići za hrvatskoga kralja izabrali **Ferdinanda** iz austrijske vladarske obitelji **Habsburg**, koji se obvezao da će poštovati hrvatska državna prava te vojskom i novcem pomagati u obrani od osmanskih napada. Tim je izborom Hrvatsko Kraljevstvo ušlo u **personalnu uniju** sa zemljama kojima su vladali Habsburgovci. Habsburgovci su postali vladari u Ugarskoj te u još nekim državama stvorivši snažno Habsburško Carstvo. Pojedini hrvatski plemići su usporedo s osmanskim osvajanjima tijekom <u>16. stoljeća</u> kralju predavali svoje pogranične utvrde. <u>Sredinom 16. stoljeća</u> stvoren je sustav pograničnih protuosmanskih straža i utvrda s posadama koji se protezao od Drave do Jadrana. Taj sustav zovemo **Vojna krajina**. On je bio važan u zaustavljanju osmanskih napada. U pograničnim borbama s Osmanlijama posebno su se isticale obitelji **Zrinskih i Frankopana**, koje su <u>krajem 17. stoljeća</u> neuspješno pokušale pružiti otpor habsburškom centralizmu.
U **bitki kod Siska <u>1593.</u>** veličanstvenom je pobjedom zauvijek zaustavljeno osmansko širenje u hrvatskim zemljama. Sve do osmanskog napada na Beč <u>1683. godine</u> na hrvatsko-osmanskoj granici je uglavnom vladala ravnoteža. Nakon toga slijedio je snažan protunapad. Brojni kršćanski ustanci na mletačko-osmanskoj i habsburško-osmanskoj granici te vojna djelovanja pridonijeli su sklapanju **mira u Srijemskim Karlovcima** <u>1699. godine</u>. Mirovnim ugovorom bila je određena granica između Habsburgovaca i Osmanskog Carstva. Habsburgovci su zadržali područja koja su zauzeli vojnim putem i koja su kršćani oslobodili ustancima (Lika, Krbava, dio Korduna, Banovina, Moslavina, Slavonija, Baranja i zapadni Srijem). Tada je prvi put ustanovljena točna granica između habsburških zemalja, Mletačke Republike i Osmanskog Carstva. Mletačka Republika je mirom u Sri-jemskim Karlovcima stekla prostore u širem zaleđu jadranskih gradova. Dodatno su hrvatski krajevi na sjeveru i jugu oslobođeni **Požarevačkim mirom** <u>1718. godine</u>.

![[20230613_204847.jpg]]
