Na prijelazu iz 15. u 16. stoljeće istočnojadransko područje upoznaje renesansne oblike u graditeljstvu, koji su se još miješali s gotičkima. Od tadašnjih graditelja važan je **Juraj Dalmatinac**, čija su djela razasuta duž istočne obale Jadrana. On je gradio dio dubrovačkih zidina, a počeo je graditi i **katedralu Sv. Jakova u Šibeniku**, najistaknutiji primjer mješovitoga gotičko-renesansnog načina gradnje. Najpoznatiji hrvatski renesansni slikar **Julije Klović** radio je vrsne minijature te bio vrlo cijenjen diljem zapadne Europe. Pod utjecajem humanizma i renesanse javljaju se djela pisana na hrvatskom jeziku, a prvi književnik koji je pisao hrvatskim jezikom bio je **Marko Marulić** iz Splita.
U hrvatskim se zemljama u <u>16. stoljeću</u> pojavio **protestantizam**. Zbog nesnošljivosti istaknuti hrvatski protestanti morali su se skloniti u njemačke protestantske zemlje. Ondje su nastavili širiti novu vjeru prevođenjem protestantskih knjiga i Biblije na narodni jezik. Istaknutu ulogu u njemačkoj reformaciji imao je **Matija Vlačić Ilirik** rodom iz Labina u Istri. On je napisao veći broj djela u kojima je objašnjavao protestantska vjerska shvaćanja. Kako bi iskorijenio utjecaj protestanata, Sabor je početkom <u>17. stoljeća</u> donio odluku kojom je **katolička vjera postala jedina dopuštena** u Hrvatsko-slavonskom kraljevstvu.
U katoličkoj obnovi veliku je ulogu imao crkveni red **isusovaca**. Važna uporišta bila su im u Dubrovniku i Zagrebu, a <u>1669.</u> osnovali su **Sveučilište u Zagrebu**. Od isusovaca su bili značajni **Bartol Kašić**, autor prve gramatike našega jezika, a odabirući pisanje na štokavštini, odredio je daljnji smjer razvoja hrvatskoga književnog jezika.
U znanosti se isticao isusovac **Josip Ruđer Bošković**. Svjetsku slavu stekao je još jedan Dubrovčanin - matematičar i fizičar **Marin Getaldić**. U katoličkoj je obnovi važnu ulogu imala barokna umjetnost, a jedan od najvaž-nijih slikara bio je pavlin Ivan Ranger. Najvažniji hrvatski književnik u doba baroka bio je **Ivan Gundulić** iz Dubrovnika.