[[Bribirci (Šubići) ili Zrinski]] su tijekom <u>ranoga novog vijeka</u> sustavno gospodarski razvijali svoje posjede koji su se gotovo kontinuirano protezali od sjevernog Jadrana do Međimurja. Zrinski su putem svoje izvrsno organizirane trgovačke djelatnosti, kontrolom puteva i ostvarivanjem velike dobiti u poslovanju postavili **temelje ranom kapitalizmu** na hrvatskom prostoru. Visokim su prihodima mogli održavati vlastitu vojsku, a bili su čvrsto povezani s obitelji [[Frankopani]], čiji su posjedi bili oko rijeke Kupe u okolici Ogulina, Vrboskog, Severina, Oštarija i Novigrada te Bosiljeva i Črnomelja. Zrinski su od <u>početka 17. stoljeća</u> razvili intenzivne gospodarske i političke veze s Mletačkom Republikom koja im je priznala mletačko plemstvo. Održavali su i dobre kontakte s Dubrovačkom Republikom. Sve je to upućivalo na to da su Zrinski stvarali sustav saveza usmjerenih protiv Habsburgovaca.
Grupa utjecajnih plemića okupljena oko hrvatsko-slavonskog bana [[Nikola Zrinski]] pokrenula je otpor bečkom centralizmu s ciljem uklanjanju habsburške vlasti u Hrvatskoj i Ugarskoj. Iznenadna smrt bana Nikole tijekom lova na vepra krajem <u>1664. godine</u> značila je gubitak vođe koji je jedini imao jasnu političku viziju oslobođenja Hrvatske i Ugarske. Tada je vodeće mjesto u otporu Habsburgovcima preuzeo Nikolin brat [[Petar Zrinski]] koji je imenovan banom. Nezadovoljnicima se tada priključio knez [[Fran Krsto Frankopan]]. Obojica su, kao i brojni članovi njihovih obitelji, bili ne samo ratnici, nego i književnici.
Nositelji protuhabsburškog otpora su bez uspjeha nastojali dobiti inozemnu pomoć. Uz urotnike je pristala i skupina kapetana iz Vojne krajine. No [[Habsburgovci]] su bili o svemu obaviješteni. Petar Zrinski i Fran Krsto Frankopan su <u>1670.</u> otišli u Beč, gdje su bili uhićeni. Nakon jednogodišnje nezakonite istrage bili su osuđeni na smrt i pogubljeni u Bečkom Novom Mjestu 1671. godine. Zapljenom imanja obitelji Zrinskih i Frankopana oslabljena je snaga Hrvatskoga Kraljevstva.
