Austrijska vladarska obitelj [[Habsburgovci]] pomagala je obrani hrvatskih zemalja od Osmanlija jer je bila svjesna da time zapravo brani svoje područje. Kako je nakon bitke na Mohačkom polju ugarsko-hrvatsko prijestolje bilo prazno, pojedini su hrvatski velikaši nastojali da novi kralj postane nadvojvoda [[Ferdinand I. Habsburški]] jer su od njega očekivali djelatnu pomoć u borbi protiv Osmanlija. Na **saboru u Cetinu** pokraj Slunja na <u>prvi dan 1527. godine</u> izabrali su ga za hrvatskoga kralja. Ferdinand se obvezao da će poštovati hrvatska državna prava te vojskom i novcem pomagati Hrvatima u obrani od osmanskih napada. Tim je izborom Hrvatsko Kraljevstvo ušlo u **personalnu uniju** sa zemljama kojima su vladali Habsburgovci. Predstavnici hrvatskog plemstva još su iste godine naglasili kako su se svojom voljom podvrgnuli vlasti Ferdinanda I. i time sačuvali svijest o zasebnosti Hrvatskog Kraljevstva. No ugarsko i slavonsko plemstvo nije pristalo uz Ferdinanda, nego je izabralo drugoga kralja. Izbio je građanski rat u kojem su se trošile snage potrebne za obranu od osmanskog nadiranja. Osmanlije su građanski sukob iskoristili za daljnja osvajanja. Njihove prodore na hrvatski prostor olakšavala je činjenica što kralj Ferdinand Hrvatskoj nije poslao u pomoć vojsku koju je obećao na saboru u Cetinu.

![[20230613_211322 1.jpg]]
