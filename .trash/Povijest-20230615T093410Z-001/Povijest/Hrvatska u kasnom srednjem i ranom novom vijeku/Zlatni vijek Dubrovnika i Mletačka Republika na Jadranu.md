Dubrovačka Republika bila je jedini dio hrvatskog prostora koji je imao samostalni razvitak. Ona je u <u>15. i 16. stoljeću</u>, zahvaljujući uspješnoj trgovini, doživjela vrhunac gospodarskog i kulturnog razvoja koji se naziva **zlatni vijek Dubrovnika**. Dubrovčani su tijekom <u>16. stoljeća</u> razvili snažnu trgovačku mornaricu, koja je bila među najjačima u Europi. Imala je gotovo 200 trgovačkih brodova s više tisuća članova posade. Uz to je Dubrovačka Republika razvila diplomatsku službu s predstavništvima koja su štitila interese njezinih trgovaca i pomoraca u važnijim gradovima širem Sredozemlja. Mlečani su bili glavna opasnost za Dubrovačku Republiku. Od njih je neovisnost Dubrovnika štitila diplomatska služba. Uz to je Republika imala dobre odnose s Osmanskim Carstvom i Španjolskom te je uživala njihovu zaštitu. Dubrovčani su imali vazalni odnos prema Osmanskom Carstvu plaćajući mu novčani iznos za zaštitu, ali su zauzvrat dobili važne trgovačke povlastice. Dubrovčani su na prostoru Osmanskog Carstva organizirali trgovačku mrežu. S toga su područja dovozili rudarske i poljoprivredne proizvode i dalje ih prodavali, a tamo su izvozili sol i manufakturnu robu koju su uvozili sa europskog zapada.
Prenošenjem središta svjetske trgovine na obale Atlantskog oceana došlo je do postupnog pada gospodarske aktivnosti u Sredozemlju. Dubrovačka je Republika morala smanjiti mornaricu i zatvoriti mnoga diplomatska predstavništva. Kriza je obuhvatila i kopnenu trgovinu s Osmanskim Carstvom pa su Dubrovčani počeli napuštati dio svojih trgovačkih naseobina u jugoistočnoj Europi. Uz sve te probleme dogodio se i **velik potres** <u>1667. godine</u> koji je u trenu uništio grad te u kojem je poginulo mnogo stanovnika. Iako su Dubrovčani uz velike napore obnovili svoj grad, više se nije ponovio snažniji gospodarski rast. Kako je u ratovima s Osmanlijama izgubila svoja područja u Grčkoj, Dalmacija je od<u> kraja 17. stoljeća</u> ostala jedino područje na kojem su Mlečani širili područje pod svojom vlašću. Dalmatinske su komune pod mletačkom vlašću zadržale svoje pravne i gospodarske osobitosti, ali im je samostalnost bila ograničena. Nešto se bolje razvijao **Zadar** koji je bio središte mletačke vlasti u Dalmaciji. Na gospodarstvo Dalmacije nepovoljno su utjecale promjene trgovačkih puteva, ali i ratovi s Osmanskim Carstvom. Velik je problem bio što su Mlečani gospodarstvo dalmatinskih komuna podredili svojim potrebama. Ograničavali su trgovinu, a zaostajao je i razvoj obrta.
Slično je stanje bilo i u Istri koja je Mletačkoj Republici bila vrlo važna zbog sigurnosti plovidbe u sjevernom dijelu Jadranskog mora, a tamo su se nalazile važne šume, od kojih je motovunska bila pod posebnom zaštitom jer je drvo iz nje služilo za gradnju ratnih i drugih brodova.

![[20230613_211754 1.jpg]]
![[20230613_211922.jpg]]