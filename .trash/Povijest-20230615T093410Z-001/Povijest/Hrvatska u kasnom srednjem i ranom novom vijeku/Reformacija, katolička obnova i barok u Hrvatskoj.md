U Hrvatsku je reformacija stigla iz njemačkih zemalja, Kranjske, Koruške i Ugarske. Reformacija se vrlo teško širila hrvatskim krajevima i nije ostavila dublji trag. Prvi su se protestanti pojavili u Istri i Međimurju, a širenje na ostale prostore bilo je bez dugotrajnih učinaka. Kasnije je protestantizam imao ograničen uspjeh u Slavoniji pod osmanskom vlašću. Radi nesnošljivosti istaknuti hrvatski protestanti morali su se skloniti u njemačke protestantske zemlje. Ondje su nastavili širiti novu vjeru prevođenjem protestantskih knjiga i Biblije na narodni jezik. Istaknutu ulogu u njemačkoj reformaciji imao je **Matija Vlačić Ilirik** rodom iz Labina u Istri. On je napisao veći broj djela u kojima je objašnjavao protestantska vjerska shvaćanja.
U katoličkoj obnovi veliku je ulogu imao crkveni red isusovaca, a njihovo prvo stalno sjedište u hrvatskim zemljama bilo je u Dubrovniku. Na poziv Hrvatskog sabora **isusovci** su <u>početkom 17. stoljeća</u> došli u Zagreb kako bi suzbili protestante koji su ondje počeli djelovati. Isusovci su osnivali škole u kojima su se školovali pripadnici budućeg sloja obrazovanih hrvatskih pojedinaca. Oni su <u>1669.</u> osnovali **Sveučilište u Zagrebu**. Kako bi iskorijenio utjecaj protestanata, Sabor je <u>početkom 17. stoljeća</u> donio odluku kojom je **katolička vjera postala jedina dopuštena** u Hrvatsko-slavonskom kraljevstvu. Katolička obnova utjecala je na razvoj jezikoslovlja i književnog života. U tom je razdoblju osobito važan isusovac **Bartol Kašić**. On je tvorac prve gramatike našeg jezika, a odabirući pisanje na štokavštini odredio je daljnji smjer razvoja hrvatskoga književnog jezika. Najvažniji hrvatski književnik u doba baroka bio je **Ivan Gundulić** iz Dubrovnika. U hrvatskim je zemljama djelovalo više povjesničara i ljetopisaca, a najvažnija je bio Trogiranin **Ivan Lučić** koji je spadao u europski vrh povijesne znanosti <u>17. stoljeća</u>. Barokna likovna djela prvenstveno su nastajala zahvaljujući narudžbama Crkve. U kontinentalnom je dijelu hrvatskih zemalja u <u>prvoj polovici 18. stoljeća</u> djelovao slikar **Ivan Ragner** koji je pripadao crkvenom redu pavlina. Među najvažnije i najuglednije hrvatske znanstvenike <u>18. stoljeća</u> ubraja se svakako dubrovački isusovac **Josip Ruđer Bošković**. Bavio se astronomijom, matematikom, književnosti i filozofijom, a djelovao je u Italiji. Svjetsku slavu stekao je još jedan Dubrovčanin – matematičar i fizičar **Marin Getaldić**.

Slično kao [[Reformacija, katolička obnova i barok u Hrvatskoj]]

![[20230613_211530 1.jpg]]
![[20230613_211647.jpg]]