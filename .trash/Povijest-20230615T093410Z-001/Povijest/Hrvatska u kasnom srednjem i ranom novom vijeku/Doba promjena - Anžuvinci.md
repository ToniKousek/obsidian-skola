<u>Početkom 14. stoljeća</u> na hrvatsko i ugarsko prijestolje stupila je obitelj **Anžuvinaca**. Novi kralj [[Karlo I. Robert]] nekoliko se godina morao boriti za učvršćenje vlasti. Uveo je nove poreze, a tim je prihodima osnovao sebi odanu vojsku plaćenika. **Ban Pavao I.** iz obitelji Bribiraca (Šubića) pomogao mu je da dođe na vlast, a on je do smrti djelovao gotovo kao nezavistan vladar na područjima između planina Male i Velike Kapele te Jadranskoga mora. Nakon smrti Pavla I. u banskoj ga je časti naslijedio sin **Mladen II.**, koji je od ranije bio bosanski ban, a kasnije vlast proširio i nad Humskim kneštvom. Bribirci su smetali kralju koji je vojno porazio Mladena II. i smanjio moć njegova roda, a njegov nasljednik dogovorio je s Bribircima preseljenje u "utvrdu zvanu Zrin u zemlji Slavoniji". Od tada se Bribirci (Šubići) nazivaju **Zrinski**.
Hrvatskoj je u <u>prvoj polovici 14. stoljeća</u> dio teritorija oduzeo novi bosanski ban **Stjepan II. Kotromanić**, a Mletačka Republika preuzela je vlast nad većinom gradova na istočnoj obali Jadranskog mora. Nakon smrti **Karla I. Roberta** novi je kralj postao njegov sin **Ludovik I.** koji je nastavio očevu politiku centralizacije i jačanja kraljevstva. Ludovik I. svoju je politiku usmjerio prema Dalmaciji jer se preko njezinih luka želio povezati s **Napuljskim kraljevstvom**, kojim su također vladali Anžuvinci. Nakon uspješnog ratovanja s Mletačkom Republikom natjerao ju je na potpisivanje **mira u Zadru <u>1358.</u> godine**, kojim se Mletačka Republika odrekla svih posjeda na istočnoj obali Jadrana od Istre do Boke kotorske. Time su se hrvatske zemlje, osim Istre, našle pod vlašću jednoga vladara. Ujedinjenje je omogućilo gospodarsko jačanja pojedinih hrvatskih područja.

![[20230613_205237.jpg]]
